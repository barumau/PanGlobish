# HALO DUNIA!  

![](http://www.kupsala.net/panglobish/grafe/Freepik_halo_globe.png)  
[Designed by Freepik](http://www.freepik.com)

Terve, maailma!
Tervetuloa oppimaan panglobishia,
kansainvälistä liiketoimintaa ja ystävyyttä varten luotua apukieltä.

## Mitä panglobish on?

Panglobish on yksinkertainen kieli, jonka tehtävä on auttaa ihmisiä puhumaan keskenään
silloin kun he eivät osaa muuta yhteistä kieltä.

Kaikki panglobishin sanat ovat kansainvälisiä.
Perussanat muistuttavat englannin sanoja
ja loput sanat tulevat muista kansainvälisesti tärkeistä kielistä,
mukaan lukien ranska, espanja, japani, kiina, venäjä, arabia, hindi ja swahili.

Panglobish on yhteensopivaa englannin kanssa perustasolla.
Se on kuin englannin yksinkertaistettu muoto, jota puhutaan vieraalla korostuksella.
Voit siis käyttää panglobishia heti kaikkialla maailmassa, missä englantia puhutaan,
sellaisiin käytännön asioihin kuin hotellihuoneen hankkimiseen, taksin tilaamiseen ja matkamuistojen ostamiseen.

Panglobish on säännöllinen ja yksinkertainen.
Sen vuoksi sitä on paljon helpompi ja nopeampi oppia kuin englantia ja muita kansallisiä kieliä.
Panglobishissa ei ole poikkeuksia eikä monimutkaisia kielioppisääntöjä.
Panglobish on niin helppoa, että sen kieliopin perusteiden luettelemiseen tarvitaan [vain kymmenen sääntöä](100_baze_regule.md).
Kaikki voivat oppia panglobishin alkeet lyhyessä ajassa!
Se on erinomainen valinta kansainväliseksi vieraaksi kieleksi, koska se parantaisi kansainvälisen viestinnän laatua.
On parempi puhua hyvää panglobishia kuin huonoa englantia.

Panglobishin kielioppi on [täällä yhdellä verkkosivulla](pan.md) ja [täällä PDF-tiedostona](pan.pdf).

## Panglobishin perusteet

Panglobishia kirjoitetaan latinalaisilla aakkosilla:  
A B C Ch D E F G H I J K L M N O P R S Sh T U V W X Y Z

Kaikki paitsi alla olevat kirjaimet äännetään niin kuin suomessa:

- **C** ääntyy kuten _ts_ sanassa _metsä_.
- **Sh** ääntyy kuten _sh_ sanassa _shakki_.
- **Ch** ääntyy kuten _tsh_ sanassa _tshekki_.
- **J** on edellisen soinnillinen vastine eli se ääntyy kuten nimessä _Jack_.
- **Y** ääntyy kuten suomen J.

Vokaalit äännetään kuten suomessa.
Painottomissa tavuissa kirjain **E** ääntyy keskisenä vokaalina /ə/.

Panglobishia kirjoitetaan melkein äänteenmukaisesti.
Yksi äänne = yksi kirjain tai kirjainyhdistelmä.

Lyhyissä sanoissa painotetaan ensimmäistä tavua ja pitemmissä sanoissa toista tavua.  
**méni pérson kán tóke da Énglish in Amérika.**
– Monet ihmiset osaavat puhua englantia Amerikassa.

Kaikki panglobishin sanat ovat taipumattomia.
Sanoja ei siis taivuteta lainkaan persoona-, aika-, tapa- tai sijamuodoissa.

Lauseen sanajärjestys on subjekti–verbi–objekti,
eli yleensä tekijä on lauseen alussa, sitten teonsana ja viimeisenä tekemisen kohde.

**mi love yu.**
– Minä rakastan sinua.

![](http://www.kupsala.net/panglobish/grafe/Freepik_love.png)  
[Designed by Freepik](http://www.freepik.com)

Samaa sanajärjestystä käytetään myös kysymyslauseissa.  
**yu love mi, wa?**
– Sinä rakastat minua, mitä? (eli: Rakastatko sinä minua?)

Yksikkö ja monikko ilmaistaan lukusanoilla tarpeen mukaan.

- **un buke**
  – (yksi) kirja;
- **due buke**
  – kaksi kirjaa;
- **tri buke**
  – kolme kirjaa;
- **meni buke**
  – monta kirjaa

Adjektiiveja ja adverbeja vertaillaan sanoilla:
**mor**
– enemmän, -mpi;
**les**
– vähemmän;
**dan**
– kuin; ja
**as**
– yhtä...kuin.

**mi is mor gude dan yu.**
– Minä olen parempi (_enemmän hyvä_) kuin sinä.  
**no, mi is as gude as yu.**
– Ei, minä olen yhtä hyvä kuin sinä.  
**he toke mor faste dan yu.**
– Hän puhuu nopeammin (_enemmän nopeasti_) kuin sinä.

Aika ilmaistaan apusanoilla:
**was**
– mennyt tapahtuma;
**haf**
– mennyt mutta yhä tähän hetkeen vaikuttava tapahtuma;
**is**
– meneillään oleva tapahtuma; ja
**wil**
– tuleva tapahtuma.

**de was ride mi's buke.**
– He lukivat minun kirjaa.  
**wi haf ride meni buke.**
– Me olemme lukeneet monta kirjaa.  
**mi is ride un buke.**
– Minä olen lukemassa yhtä kirjaa.  
**yu wil toke Panglobish.**
– Te tulette puhumaan panglobishia.

Lauseenloppuisilla pikkusanoilla ilmaistaan, minkä vuoksi lause on sanottu,
esim. onko se toteamus, kysymys vai käsky.  
**yu love da kafe, wa?**
– Sinä rakastat kahvia, mitä? (kysymys)  
**yu love da kafe, ye.**
– Sinä rakastat kahvia kyllä. (toteamus)  
**yu love da kafe, or...**
– Sinä rakastat kahvia, vai... (ehdotus)


## Käytä sitä!

Kuten yllä olevista maistiaisista huomaat, panglobishin perusteet on kenen tahansa helppo oppia.
Se on vielä helpompaa, jos puhut edes jonkin verran englantia!
Panglobishia on myös helppo alkaa käyttää välittömästi.
Älä siis odota!
Kokeile panglobishia kavereidesi kanssa huvin vuoksi tai käytä sitä vierasmaalaisten kanssa kun olet matkoilla.
Se toimii!

Tällä hetkellä voit kokeilla panglobishia ainakin meidän
[Facebook-ryhmässämme](https://www.facebook.com/groups/panglobish),
[Reddit-foorumillamme](https://www.reddit.com/r/panglobish/)
ja [Telegram-keskustelukanavallamme](https://t.me/+1AzKvH6RjZhmZmIy).

Panglobishia ei harrasta vielä monikaan,
mutta jos _sinä_ pidät panglobishia hyvänä ideana, niin myös _muut_ ajattelevat samoin.
Eli ala käyttämään panglobishia ja tehdään siitä yhdessä maailman yhteinen kieli!

